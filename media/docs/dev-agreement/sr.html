<h2>Ugovor sa programerom</h2>

<p>30 oktobar 2013. godine</p>

<p>Ovaj gornji deo predstavlja skraćeni prikaz donjih odredbi. On služi kako bi Vam pomogao u razumevanju - ali obavezno pročitajte ceo dokument, jer kada se saglasite sa istim to znači da ga prihvatate u celosti, a ne samo ovaj skraćeni prikaz:</p>

<ol>
<li>Morate imati najmanje 18 godina da biste bili Programer Marketplace sadržaja, ili se Vaši roditelji moraju u Vaše ime saglasiti, vršiti nadzor i imati interakciju sa našim uslugama.</li>
<li>Dužni ste da postupate u skladu sa svim važećim uslovima i pravilima, uključujući smernice vezane za čuvanje privatnosti i sadržaj.</li>
<li>Možemo ukloniti Vaš Marketplace sadržaj sa Firefox Marketplace-a ako zaključimo da je štetan ili nepoželjan, ili ako prekršite naša pravila ili ove Uslove.</li>
<li>Snosite isključivu odgovornost za Vaš Marketplace sadržaj, što znači da ste odgovorni za izvozne propise, poštovanje zakona, povraćaj sredstava i podršku. Ako prodajete svoj Marketplace sadržaj, takođe ste odgovorni za poreze, određivanje cena i povraćaj sredstava. Ako koristite naš sistem objedinjene naplate, pružalac usluge obrade računa objedinjene naplate može pristati da preuzme prodaju/povraćaj PDV-a i druga pitanja vezana za plaćanja umesto Vas.</li>
<li>Ne smete učiniti bilo koju protivzakonitu radnju, ili bilo šta što bi moglo povrediti nas ili druge.</li>
<li>Ne odgovaramo za Vaše korišćenje Firefox Marketplace-a, za Vaš Marketplace sadržaj ili radnje drugih korisnika, uključujući druge programere.</li>
<li>Bićete odgovorni za svoj Marketplace sadržaj, i za korišćenje ili zloupotrebu Firefox Marketplace-a.</li>
</ol>

<h2>Uvodni deo</h2>

<p>Korporacija Mozilla, sa sedištem u Ulici Castro 650 #300, Mauntin Vju, 94041, Kalifornija, SAD, ("Mozilla", ili "mi") posvećena je promovisanju izbora i inovacija na internetu. U tom cilju, kreirali smo "Firefox Marketplace" - javno dostupan veb sajt koji Vam omogućava da vršite distribuciju svog Marketplace sadržaja korisnicima koji će ga koristiti na svojim uređajima.</p>

<h2>Definicije</h2>

<p>Kao programer, možete vršiti distribuciju dodataka ili aplikacija (zajednički, "Marketplace sadržaj") preko Firefox Marketplace-a:</p>

<ul>
<li><p>"Dodaci" su ekstenzije, teme, pretraživači, rečnici i jezički paketi koji Vam omogućavaju da proširite funkcionalnost Firefox pregledača.</p></li>
<li><p>"Aplikacije" su aplikacije nastale korišćenjem otvorenih veb tehnologija koje se mogu pokrenuti na više platformi.</p></li>
</ul>

<h2>Uslovi koji se primenjuju na Vaše korišćenje Firefox Marketplace-a</h2>

<p>Kao programer, slobodno možete koristiti Firefox Marketplace u cilju olakšavanja distribucije Vašeg Marketplace sadržaja. Na Vaše korišćenje Firefox Marketplace-a se primenjuju odredbe i uslovi ovog Ugovora sa programerom, <a href="/terms-of-use">Pravila korišćenja Firefox Marketplace-a</a> i pravila Firefox Marketplace-a na koja se upućuje u ovom ugovoru, a koja su objavljena na Firefox Marketplace-u, svaka od navedenih su ovde uključena kao referenca (zajednički, "Uslovi").</p>

<h2>Prihvatanje Uslova</h2>

<p>Korišćenjem Firefox Marketplace-a, potvrđujete da imate najmanje 18 godina ili da nastupate uz saglasnost i nadzor roditelja; i da ste u potpunosti ovlašćeni i sposobni da prihvatite ove Uslove u svoje ime, ili ako je to primenjivo, u ime svog poslodavca ili drugog subjekta koji predstavljate.</p>

<p>Kako budemo unosili inovacije i nove funkcije u Firefox Marketplace, možda će biti potrebno da se ovi Uslovi izmene. Zadržavamo pravo potpune diskrecije na izmene ovih Uslova, i ako izvršimo bitne izmene, dostavićemo Vam obaveštenje o tome. </p>

<h2>Firefox Marketplace Pravila privatnosti</h2>

<p>Tokom Vaše registracije na Firefox Marketplace-u i za korišćenje istog u ulozi programera, od Vas će se tražiti da dostavite Mozilla-i podatke o sebi (kao što su identifikacija ili kontakt podaci). Vašim podacima ćemo rukovati na način kako je opisano u <a href="/privacy-policy">Pravilima privatnosti Firefox Marketplace-a</a>. Određene funkcije Firefox Marketplace-a su rukovođene od strane nezavisnih pružalaca usluga. Na primer, koristimo nezavisne pružaoce usluga radi generisanja rang liste aplikacija i za obradu naplate aplikacija. Ovim potvrđujete da će svi podaci koji budu dostavljeni nezavisnim pružaocima usluga naplate uvek biti tačni, ispravni i ažurni. Nezavisni pružaoci usluga imaju svoja pravila privatnosti i uslove korišćenja, te Vam savetujemo da ih pročitate.</p>

<h2>Upravljanje Firefox Marketplace-om</h2>

<p>U odnosu između Vas i Mozilla-e, Vi ste isključivo odgovorni za svoj Marketplace sadržaj. Imajući u vidu da moramo biti u mogućnosti da upravljamo Firefox Marketplace-om, (uključujući sprečavanje zloupotrebe), o uključivanju i prikazu bilo kojeg Marketplace sadržaja na Firefox Marketplace-u odlučuje isključivo Mozilla po svom nahođenju. Mozilla, ili njena zajednica, ili nezavisni pružaoci usluga mogu u bilo kom momentu pregledati ili testirati bilo koji od Vašeg Marketplace sadržaja radi provere usklađenosti sa ovim Uslovima ili bilo kojim drugim primenjivim pravilima.</p>

<p>Iako ćete možda imati mogućnost da navedete zemlju u čijoj prodavnici želite da vršite distribuciju svog Marketplace sadržaja, primate na znanje da je Firefox Marketplace zamišljen tako da mu se može pristupiti na bilo kojem uređaju koji može da pokrene otvorenu veb tehnologiju, i da trenutno ne dozvoljava izbor isporuke Marketplace sadržaja na naznačene uređaje.</p>

<p>Imate isključivu odgovornost za odnos između Vas i krajnjih korisnika Vašeg Marketplace sadržaja.</p>

<h2>Naplata</h2>

<p>Možete odabrati da svoj Marketplace sadržaj nudite besplatno.</p>

<p>Ako želite da naplaćujete svoj Marketplace sadržaj, to možete učiniti korišćenjem sistema obrade računa objedinjene naplate Firefox Marketplace-a ili preko svog sistema obrade računa. Ni u jednom od tih slučajeva Mozilla ne preuzima bilo koje obaveze registrovanog trgovca ili druge obaveze u pogledu Vašeg Marketplace sadržaja.</p>

<p>Ako izaberete da koristite sistem obrade računa objedinjene naplate Firefox Marketplace-a, biće potrebno da se prijavite za račun kod odgovarajućeg pružaoca usluga obrade računa objedinjene naplate. Kada se ovde koristi termin "račun", on označava račun koji Vam otvori pružalac usluga obrade računa objedinjene naplate u skladu sa zasebnim ugovorom između Vas i tog pružaoca usluga obrade računa objedinjene naplate, kojim se ovlašćuje pružalac usluga obrade računa objedinjene naplate da vrši naplate i plaćanja u Vaše ime za Marketplace sadržaj koji se prodaje preko Firefox Marketplace-a. Naš sistem obrade računa može Vam ponuditi različite pružaoce usluga obrade računa u raznim nadležnostima - spisak pružalaca usluga obrade računa objedinjene naplate i njihovi standardni uslovi mogu se videti <a href="/media/docs/pay-providers/all.html?v1">ovde</a>. Kada koristite pružaoca usluga obrade računa objedinjene naplate, ovlašćujete nas da, ako je to neophodno da bi isti mogao da Vam pruža te usluge, delimo Vaše podatke sa tim pružaocem usluga obrade računa objedinjene naplate. Pružaoci usluga obrade računa objedinjene naplate su nezavisni pružaoci usluga, i korišćenjem njihovih usluga, potvrđujete da ćete se pridržavati njihovih pravila privatnosti i uslova korišćenja.</p>

<p>Ako izaberete da koristite sistem obrade računa objedinjene naplate Firefox Marketplace-a, prilikom kupovine Vašeg Marketplace sadržaja od strane krajnjih korisnika biće Vam naplaćena provizija na transakciju. Trenutne iznose koje naplaćujemo možete naći <a href="https://developer.mozilla.org/en-US/docs/Apps/Marketplace_Payments">ovde</a>. Zadržavamo pravo da menjamo iznos taksi sa vremena na vreme, po svom nahođenju.</p>

<p>Ako prodajete svoj Marketplace sadržaj, takođe ste odgovorni za poreze (uključujući porez na prodaju/PDV), određivanje cena, povraćaj sredstava i druge platežne obaveze. Ako koristite sistem objedinjene naplate, pružalac usluga obrade računa objedinjene naplate može pristati da preuzme promet/PDV, registrovanog trgovca, povraćaj sredstava i druga pitanja vezana za plaćanja umesto Vas. Naknade koje naplaćujete, povraćaj sredstava, porezi na prodaju/PDV koji dugujete i druga pitanja vezana za plaćanje su pitanja isključivo između Vas, tog pružaoca usluga obrade računa i kupaca Vašeg Marketplace sadržaja.</p>

<p>Ako koristite sopstveni sistem obrade računa, Vi ili Vaš pružalac usluga obrade računa bićete registrovani trgovac za prodaju Vašeg Marketplace sadržaja, zavisno od Vašeg odnosa sa pružaocem usluga obrade računa.</p>

<h2>Porezi</h2>

<p>Imajući u vidu da Vi, a ne Mozilla, prodajete svoj Marketplace sadržaj krajnjim korisnicima Firefox Marketplace-a, dužni ste da ustanovite da li naplata naknade od korisnika za preuzimanje Marketplace sadržaja podleže plaćanju poreza i važeću poresku stopu. Pored toga, odgovorni ste za plaćanje poreza odgovarajućem poreskom organu po osnovu transakcije.</p>

<p>Ako koristite sistem obrade računa objedinjene naplate Firefox Marketplace-a, pružaoci usluga obrade računa objedinjenog plaćanja mogu pružati usluge određivanja i plaćanja poreza na promet/PDV u Vaše ime. Mozilla nema nikakve poreske obaveze prema Vama u pogledu bilo kog Marketplace sadržaja, uključujući bez ograničenja obaveze praćenja i obrade računa, autorizacije plaćenih ili prethodno plaćenih preuzimanja, vođenja evidencije plaćanja, ili plaćanja, prijave ili naplate poreza na promet, korišćenje ili akciza. Za dodatne informacije, molimo Vas da pogledate Mozilla-ina <a href="https://developer.mozilla.org/en-US/docs/Apps/Marketplace_Payments/Tax_FAQ">Najčešća pitanja vezana za poreze</a> i da se konsultujete sa svojim advokatom ili poreskim odborom kako biste ustanovili da li treba da naplaćujete i plaćate poreze.</p>

<h2>Povraćaj sredstava</h2>

<p>Odgovorni ste za sve povraćaje sredstava, refundiranja i druge povraćaje kupcu Vašeg Marketplace sadržaja kako biste postupili u skladu sa važećim zakonima.</p>

<p>Ako koristite sistem obrade računa objedinjene naplate, ovim se saglašavate sa sledećim:</p>

<p>a. Ovim ovlašćujete Mozilla-u i naše partnere da u celosti nadoknade kupcu plaćenu cenu za Marketplace sadržaj u Vaše ime, ako kupac traži povraćaj u roku od 30 minuta nakon kupovine ili duže (ako to nalaže primenjivi zakon). Nakon tog perioda, zahtevi za povraćajem sredstava mogu biti prihvaćeni ili odbijeni, zavisno od njihove osnovanosti. Povraćaj sredstava se može izvršiti nakon isteka perioda refundiranja od 30 minuta ako se ustanovi da je Vaš Sadržaj neispravan, da sadrži malware, da je u suprotnosti sa našim pravilima (uključujući naše <a href="https://developer.mozilla.org/en-US/docs/Apps/Marketplace_review_criteria">kriterijume provere marketplace-a</a>), da nije dostupan ili ne odgovara opisu; i</p>

<p>b. Mozilla može istražiti i odrediti odgovarajući postupak u slučaju neuobičajeno velikog broja zahteva za povraćajem sredstava za određeni Marketplace sadržaj, kako bi ustanovio njegov kvalitet i ispravnost listinga.</p>

<h2>Podrška</h2>

<p>Imate isključivu odgovornost za pružanje razumne tehničke podrške krajnjim korisnicima, i dužni ste da navedete kontakt podatke za odgovarajuću podršku (uključujući prikazivanje istih na svakoj strani na kojoj se nalaze detalji Marketplace sadržaja) za potrebe korisničke podrške. U slučaju da ne obezbedite odgovarajuću podršku za svoj Marketplace sadržaj (sadržaje), to može prouzrokovati niže ocene Marketplace sadržaja, manje uočljivo isticanje Marketplace sadržaja, slabiju prodaju, sporove oko obračuna, čak i suspenziju ili uklanjanje sa Firefox Marketplace-a.</p>

<h2>Obaveze vezane za privatnost</h2>

<p>Prihvatate da dostavite krajnjim korisnicima zakonski ispravna pravila o zaštiti privatnosti u kojem će biti detaljno opisana bilo koja naplata, korišćenje ili otkrivanje podataka koji su dostavljeni Vama od strane krajnjih korisnika. Sve aplikacije moraju imati pravila privatnosti. Dodaci moraju imati pravila privatnosti ako se prikupljaju ili prenose bilo koji podaci o korisniku ili korišćenju dodataka izvan korisnikovog uređaja na kojem je dodatak instaliran. Izjavljujete i garantujete da će se svaki podatak koji dobijete od Mozilla-e o korisnicima koristiti isključivo uz saglasnost sa Vašim pravilima privatnosti i primenjivim zakonima o zaštiti podataka i privatnosti.</p>

<p>Prihvatate da ćete obezbediti da sve reklame koje se prikazuju krajnjim korisnicima Vašeg Marketplace sadržaja budu u skladu sa svim odredbama ovih Uslova i Vašim Pravilnikom privatnosti saglasnim sa važećim zakonima o zaštiti podataka i privatnosti. Na primer, (i) ugrađene (<em>embedded</em>) reklame i Vaše korišćenje podataka izvedenih iz tih reklama moraju biti u skladu sa primenjivim zakonima; (ii) ugrađene reklame ne smeju sadržati bilo koji "spyware", "malware" ili štetni kod, i ne sme izazvati povredu bilo kog lica ili štetu na bilo kojoj imovini; i (iii) dužni ste da dostavite osmišljeno obaveštenje i izbor za bilo koje praćenje koje vodi do Vas ili trećih strana koje se bave reklamiranjem ili promocijama za korisnike.</p>

<h2>Reklamiranje Vaših Aplikacija na Firefox Marketplace-u</h2>

<p>Odgovorni ste za postavljanje Vašeg Marketplace sadržaja na Firefox Marketplace, pružanje ispravnih podataka o proizvodima i uslugama Marketplace sadržaja korisnicima u vezi sa odlikama i funkcionalnošću Vašeg Marketplace sadržaja, uz tačno otkrivanje dozvola u pogledu bezbednosti i korisničkih podataka koji su potrebni za funkcionisanje Marketplace sadržaja na uređajima korisnika. Ako je bilo koji podatak o proizvodima ili uslugama netačan, ili ako ga je potrebno ažurirati ili izmeniti, saglasni ste da ćete bez odlaganja izvršiti ta ažuriranja ili izmene. Osim ako ste Vi i Mozilla zaključili pisani ugovor u kojem je navedeno suprotno, Vaš Marketplace sadržaj ni na koji način ne sme ukazivati na to da je proizveden ili odobren od strane Mozilla-e.</p>

<h2>Ograničenja u pogledu sadržaja</h2>

<p>Bilo koji Marketplace sadržaj čiju distribuciju vršite na Firefox Marketplace-u mora biti u skladu sa Mozilla-inim pravilima u pogledu sadržaja i drugim pravilima za programere. Naša pravila koja su na snazi možete naći u <a href="https://developer.mozilla.org/en-US/docs/Apps/Marketplace_Review">kriterijumima provere marketplace-a</a>. Dodatno, Firefox Marketplace zahteva da sve aplikacije budu evaluirane od strane International Age Rating Coalition („IARC“). Programeri Firefox Marketplace-a, u sklopu procesa podnošenja zahteva za objavu aplikacije, imaju pravo na koršćenje IARC alatke bez naknade. IARC je nezavisni pružalac usluga, i korišćenjem prethodno pomenute alatke za sertifikaciju ocena, potvrđujete da ćete se pridržavati <a href="https://www.globalratings.com/IARCPRODClient/privacypolicy.aspx">IARC Pravilnika privatnosti</a> i <a href="https://www.globalratings.com/IARCPRODClient/termsofuse.aspx">IARC Pravila korišćenja.</a></p>

<h2>Persona i Marketplace sadržaj</h2>

<p><a href="http://persona.org">Persona</a> je Mozilla-in sistem za prijavljivanje. Određeni Marketplace sadržaj koristi Persona-u za autorizaciju. Dostavićemo Vam račune za kupovinu Vašeg Marketplace sadržaja od strane korisnika.</p>

<h2>Ocene Aplikacija i statistika</h2>

<p>Firefox Marketplace dozvoljava krajnjim korisnicima koji instaliraju Marketplace sadržaj da ocene Marketplace sadržaj i daju komentare. Mozilla može da Vam dostavi ukupnu statistiku u vezi sa korišćenjem Vašeg Marketplace sadržaja. Podgrupe ovih podataka mogu se koristiti kako bi se odredio položaj Marketplace sadržaja na Firefox Marketplace-u, i može se prikazati javno na Firefox Marketplace-u i preko naših API. Iako će Mozilla imati pristup ovim podacima, određene funkcije Firefox Marketplace-a Vam omogućavaju da neke od opcija neobrađene statistike sakrijete od drugih programera i korisnika.</p>

<h2>Povlačenje, uklanjanje i raskid</h2>

<h3>Uklanjanje od Vaše strane</h3>

<p>U bilo kom momentu možete ukloniti bilo koji Marketplace sadržaj iz buduće distribucije preko Firefox Marketplace-a, ali morate postupiti u skladu sa ovim Uslovima i svojim ugovorom sa krajnjim korisnicima. Potvrđujete da uklanjanje Marketplace sadržaja iz buduće distribucije preko Firefox Marketplace-a neće (a) uticati na licencna prava korisnika koji su prethodno kupili ili preuzeli Marketplace sadržaj, (b) ukloniti Vaš Marketplace sadržaj sa korisničkih mašina, hardvera ili drugih uređaja, ili sa bilo kog dela Firefox Marketplace-a gde se prethodno preuzete aplikacije čuvaju u ime korisnika (ako postoji), ili (c) izmeniti Vašu obavezu isporuke ili podrške za Marketplace sadržaj ili usluge koje su korisnici prethodno kupili ili preuzeli.</p>

<p>Mozilla neće zadržati na bilo kom delu Firefox Marketplace-a bilo koji Marketplace sadržaj koji ste uklonili sa Firefox Marketplace-a i dostavili Mozilla-i pisano obaveštenje da je to uklanjanje izvršeno zbog (a) navodne povrede, ili stvarne povrede, bilo kog autorskog prava, žiga, poslovne tajne, dizajna, patenta ili drugih prava intelektualne svojine bilo kog lica, (ii) navodne klevete ili stvarne klevete, (iii) navodne povrede ili stvarne povrede bilo kog prava treće strane na javnost ili privatnost, ili (iv) navodne ili stvarne povrede važećeg zakona tim Marketplace sadržajem. Ako je Vaš Marketplace sadržaj uklonjen sa Firefox Marketplace-a zbog povrede, klevete, kršenja prava na javnost ili privatnost ili važećeg zakona kako je gore opisano, dužni ste da svakom krajnjem korisniku koji je kupio taj Marketplace sadržaj u roku od 60 dana pre datuma uklanjanja nadoknadite iznos koji je taj krajnji korisnik platio za taj Marketplace sadržaj.</p>

<p>Ako uklonite sav svoj Marketplace sadržaj sa Firefox Marketplace-a, možete raskinuti ove Uslove uz dostavljanje Mozilla-i pisanog obaveštenja o tom raskidu 30 dana unapred. Sve Vaše obaveze po ovim Uslovima vezane za Vaš Marketplace sadržaj nastavljaju da važe nakon raskida ovih Uslova, uključujući Vašu obavezu u pogledu neizmirenih povraćaja sredstava, izjava i garancija, kao i obeštećenja Mozilla-e.</p>

<h3>Uklanjanje od strane Mozilla-e</h3>

<p>Mozilla ima pravo (ali ne i obavezu) da, po nahođenju Mozilla-e, ukloni bilo koji sadržaj kojim se, po razumnom mišljenju Mozilla-e, vrši prekršaj bilo kojih pravila Mozilla-e ili koji je na bilo koji način štetan ili sporan.</p>

<p>Bez ograničenja gore navedenog, ako obavestite Mozilla-u, ili Mozilla na bilo koji način sazna i ustanovi po svom razumnom nahođenju, da bilo koji Marketplace sadržaj ili bilo koji deo istog (uključujući bez ograničenja, bilo koji žig, znak ili drugu odliku brenda koji su povezani sa tim Marketplace sadržajem): (a) vrši povredu <a href="https://developer.mozilla.org/en-US/docs/Apps/Marketplace_review_criteria">kriterijuma provere marketplace-a</a> ili drugih Firefox Marketplace pravila; (b) može prouzrokovati odgovornost za Mozilla-u ili bilo koje drugo lice; ili (c) vrši povredu ovih Uslova, Mozilla može sprečiti dostupnost Marketplace sadržaja na Firefox Marketplace-u, ukloniti Marketplace sadržaj sa Firefox Marketplace-a, obeležiti zastavicom, filtrirati, izmeniti povezane materijale (uključujući ali ne ograničavajući se na opise, slike ekrana ili meta podatke), izvršiti reklasifikaciju Marketplace sadržaja, ili preduzeti druge korektivne radnje, po svom nahođenju. Ako imate bilo kakva pitanja ili nedoumice u vezi sa uklanjanjem, možete nas kontaktirati na <a href="mailto:app-reviews@mozilla.org">app-reviews@mozilla.org</a>.</p>

<p>Mozilla može u bilo kom momentu suspendovati ili raskinuti ove Uslove sa Vama, ako Mozilla više neće obezbeđivati Firefox Marketplace ili ako Mozilla smatra da ste izvršili prekršaj bilo kojih pravila ili da ste prekršili ove Uslove.</p>

<h2>Dozvole</h2>

<p>Mozilla Vas podstiče da stavite svoj Marketplace sadržaj na raspolaganje pod licencom otvorenog koda kao što su MPL za izvorni kod, i licenca Creative Commons za kreativne radove. Mozilla je takođe razvila operativni sistem koji može prirodno pokretati web aplikacije ("Firefox OS"). Korišćenjem Firefox OS-a, Mozilla i treće strane mogu kreirati uređaje koji koriste Firefox OS ("Uređaji sa Firefox OS"). Ovim dajete Mozilla-i i njenim povezanim društvima neekskluzivnu licencu primenjivu u celom svetu, bez autorskih naknada i koju je moguće podlicencirati, po svim svojim pravima koja su potrebna, da stavi na raspolaganje Marketplace sadržaj u vezi sa Firefox Marketplace-om i Uređajima sa Firefox OS. Gore navedena licenca uključuje, ako je to primenjivo, pravo (ali ne i obavezu) prethodnog učitavanja tog Marketplace sadržaja na Uređajima sa Firefox OS, i obezbeđivanja Marketplace sadržaja u vezi sa uslugama koje su na raspolaganju preko Uređaja sa Firefox OS.</p>

<p>između Mozilla-e i Vas, svaka strana će imati sva prava, vlasništvo i interes, uključujući bez ograničenja sva prava intelektualne svojine, vezana za Odlike brenda. "Odlike brenda" uključuju trgovinske nazive, žigove, oznake usluga, logoe, nazive domena i druge karakteristične odlike brenda svake strane, koje ta strana poseduje (ili licencira) sa vremena na vreme. Osim u ograničenoj meri izričito predviđenoj u ovim Uslovima, nijedna strana ne daje, niti će druge strane steći, bilo koje pravo, vlasništvo ili interes (uključujući bez ograničenja, bilo koju implicitnu licencu) u pogledu Odlika brenda druge strane. U skladu sa ovim Uslovima, dajete Mozilla-i i njenim povezanim društvima ograničenu, neekskluzivnu licencu tokom perioda trajanja da prikazuju Vaše Odlike brenda za korišćenje u vezi sa Firefox Marketplace-om. Ništa u ovim Uslovima ne daje Vam pravo korišćenja bilo kojih Mozilla-inih trgovinskih naziva, žigova, oznaka usluga, logoa, naziva domena ili drugih karakterističnih odlika brenda.</p>

<h2>Reklamiranje</h2>

<p>Mozilla i njena povezana društva mogu uključiti Vaše Odlike brenda, slike ekrana, video snimke i demonstracije Vašeg Marketplace sadržaja i bilo kog sadržaja koji je uključen, kojem se pristupa ili koji se prenosi preko Vašeg Marketplace sadržaja u prezentacije, marketinški materijal, marketinške događaje, događaje organizovane za programere, finansijske izveštaje, spiskove veb sajtova (uključujući veze na Vaš web sajt), izjave za štampu i liste klijenata (koje uključuju, bez ograničenja, liste klijenata postavljene na Mozilla-inim web sajtovima) za potrebe marketinga Firefox Marketplace-a, Mozilla proizvoda i usluga, ili reklamiranja Vašeg Marketplace sadržaja.</p>

<h2>Firefox Sync dodaci</h2>

<p>Ako Vaš Marketplace sadržaj koristi bilo koje Firefox Sync API-ije ili softver, saglašavate se (a) da ćete Vi i Vaš Marketplace sadržaj koristiti Firefox Sync API isključivo za njegovu predviđenu namenu; (b) da Vaš Marketplace sadržaj neće prikrivati ili maskirati svoj identitet kada koristi usluge Firefox Sync i/ili Firefox Sync APIs koje hostuje Mozilla, uključujući nepoštovanje konvencija o identifikaciji; i (c) da Vi i Vaš Marketplace sadržaj nećete koristiti Firefox Sync API za bilo koju aplikaciju ili uslugu koja pokušava da dovede korisnike u zabludu (uključujući pokušaj kopiranja usluga Firefox Sync koje hostuje Mozilla).</p>

<h2>Izjave i garancije</h2>

<p>Izjavljujete i garantujete:</p>

<ol>
<li>da imate i da ćete održavati sva potrebna prava za objavljivanje, prikazivanje, izvršenje, korišćenje, reprodukovanje i prenos Vašeg Marketplace sadržaja na celom svetu, kao i prava da ovlastite druga lica (uključujući Mozilla-u) da učini to isto;</li>
<li>Ako Vaš Marketplace sadržaj uključuje bilo kakve komercijalne identifikatore, kao što su žig, oznaka usluge, ili dizajn, imate zakonska prava u celom svetu da koristite i da odobrite korišćenje umetničkih elemenata, dizajna, amblema, imena i drugih elemenata.</li>
<li>Opisi i drugi podaci koje dostavite o Marketplace sadržaju su po Vašem saznanju istiniti; i</li>
<li>Uz Vaš Marketplace sadržaj je priključen ugovor u kojem se opisuju prava njegovih korisnika.</li>
</ol>

<h2>Odricanje garancija</h2>

<p>FIREFOX MARKETPLACE SE OBEZBEĐUJE "KAKAV JESTE". MOZILLA, LJUDI KOJI DOPRINOSE NJENOM RAZVOJU, NJENI DAVAOCI LICENCI I DISTRIBUTERI NE PRIZNAJU BILO KAKVE GARANCIJE, EKSPLICITNE ILI IMPLICITNE, UKLJČUJUĆI BEZ OGRANIČENJA, IMPLICITNE GARANCIJE VEZANE ZA PODOBNOST ZA PROMET, PRIKLADNOST ZA ODREĐENU SVRHU I NEPOVREĐIVANJE PRAVA. NEKE JURISDIKCIJE NE DOZVOLJAVAJU ISKLJUČENJE ILI OGRANIČENJE IMPLICITNIH GARANCIJA, TAKO DA SE OVE GARANCIJE MOŽDA NEĆE PRIMENITI NA VAS.</p>

<h2>Ograničenje odgovornosti</h2>

<p>U POTPUNOSTI STE RAZUMELI I IZRIČITO SE SAGLAŠAVATE DA, OSIM KAKO NALAŽE ZAKON, MOZILLA, LJUDI KOJI DOPRINOSE NJENOM RAZVOJU, DAVAOCI LICENCI, ZAVISNA DRUŠTVA, POVEZANA DRUŠTVA I DISTRIBUTERI NEĆE BITI ODGOVORNI PREMA VAMA PO BILO KOJOJ TEORIJI ODGOVORNOSTI ZA BILO KOJU INDIREKTNU, SPECIJALNU, SLUČAJNU, POSLEDIČNU, KAZNENU ŠTETU ILI ODŠTETU KOJIMA SE MOŽETE IZLOŽITI, UKLJUČUJUĆI GUBITAK PODATAKA, BEZ OBZIRA DA LI SU MOZILLA ILI NJENI ZASTUPNICI OBAVEŠTENI O MOGUĆNOSTI, ILI JE TREBALO DA BUDU SVESNI MOGUĆNOSTI NASTANKA TAKVIH GUBITAKA. UKUPNA ODGOVORNOST MOZILLA-E PREMA VAMA ZA BILO KOJU ŠTETU KOJA NASTANE IZ ILI U VEZIS A OVIM USLOVIMA NE MOŽE PREĆI IZNOS KOJI JE VEĆI IZMEĐU (i) 100$ ILI (ii) UKUPNE IZNOSE KOJE VAM PLATI MOZILLA TOKOM DVANAEST MESECI KOJI NEPOSREDNO PRETHODE INICIJALNOM OBAVEŠTENJU O BILO KOM POTRAŽIVANJU. NEKE JURISDIKCIJE NE DOZVOLJAVAJU ISKLJUČENJE ILI OGRANIČENJE ODREĐENIH VRSTA ODGOVORNOSTI, TAKO DA SE OVE ODGOVORNOSTI MOŽDA NEĆE PRIMENITI NA VAS.</p>

<h2>Oslobađanje od potraživanja; Odšteta</h2>

<p>Oslobađate Mozilla-u, njene službenike, zaposlene, zastupnike i sledbenike od bilo kojih potraživanja, zahteva i odštete bilo koje vrste koji nastanu iz ili u vezi sa bilo kojim sporovima sa drugim korisnicima, uključujući programere Marketplace sadržaja.</p>

<p>Ako bilo koja treća strana istakne potraživanje protiv Mozilla-e u vezi sa Vašim korišćenjem Firefox Marketplace-a ili Vašeg Marketplace sadržaja, Vi ćete braniti Mozilla-u i nećete je smatrati odgovornom za bilo koju štetu, gubitak i troškove bilo koje vrste (uključujući razumne troškove advokata) u vezi sa tim potraživanjem.</p>

<h2>Opšti zakonski uslovi</h2>

<p>Ovi Uslovi predstavljaju celovit pravni ugovor između Vas i Mozilla-e, i istima se uređuje Vaše korišćenje Firefox Marketplace-a, i njihovim stupanjem na snagu prestaju da važe bilo koji raniji ugovori između Vas i Mozilla-e u vezi sa Firefox Marketplace-om. Ništa u ovim Uslovima neće se tumačiti kao davanje Vama bilo kog prava korišćenja žigova, trgovinskih naziva, oznaka usluga ili dizajna Mozilla-e ili njenih davaoca licenci, i Mozilla ovim zadržava sva prava, vlasništvo i interese na istima. Za informacije o našim žigovima, molimo Vas da pogledate Pravila korišćenja žigova i logoa.</p>

<p>Saglasni ste da, ako Mozilla ne izvrši ili ne primeni bilo koje zakonsko pravo ili pravno sredstvo, koji su sadržani u ovim Uslovima (ili od kojih Mozilla ima koristi po bilo kojem primenjivom zakonu), to se neće tumačiti kao formalno odricanje od Mozilla-inih prava i da će ta prava ili pravna sredstva i dalje biti Mozilla-i na raspolaganju.</p>

<p>Ako bilo koji sud, nadležan za odlučivanje o ovom pitanju, ustanovi da je bilo koja odredba ovih Uslova nevažeća, ta odredba će biti uklonjena iz ovih Uslova bez uticaja na druge odredbe Uslova. Preostale odredbe ovih Uslova će nastaviti da budu važeće i izvršive.</p>

<p>OGRANIČENJA IZVOZA. NA VAŠU DISTRIBUCIJU MARKETPLACE SADRŽAJA NA FIREFOX MARKETPLACE-U MOGU SE PRIMENJIVATI IZVOZNI ZAKONI I PROPISI SJEDINJENIH AMERIČKIH DRŽAVA. DUŽNI STE DA POSTUPATE U SKLADU SA SVIM DOMAĆIM I MEĐUNARODNIM IZVOZNIM ZAKONIMA I PROPISIVMA KOJI SE PRIMENJUJU NA VAŠU DISTRIBUCIJU MARKETPLACE SADRŽAJA. OVI ZAKONI UKLJUČUJU OGRANIČENJA O DESTINACIJAMA, KORISNICIMA I KRAJNJOJ UPOTREBI.</p>

<p>Prava data u ovim Uslovima ne možete ustupiti ili preneti bez prethodnog pisanog odobrenja Mozilla-e. Nije Vam dozvoljeno da delegirate svoje odgovornosti ili obaveze po ovim Uslovima bez prethodnog pisanog odobrenja Mozilla-e.</p>

<h2>Merodavno pravo i nadležnost</h2>

<p>OVI USLOVI, I VAŠA VEZA SA MOZILLA-OM POD OVOM USLOVIMA, BIĆE PRIMENJIVANI PREMA ZAKONU DRŽAVE KALIFORNIJE U SJEDINJENIM AMERIČKIM DRŽAVAMA BEZ OBZIRA NA NJENE ODREDBE O SUKOBU ZAKONA. Vi i Mozilla se saglašavate da ćete prihvatiti isključivu nadležnost sudova koji se nalaze u okrugu Santa Klara, u državi Kalifornija, za rešavanje bilo kojih pravnih pitanja koja nastanu u vezi sa ovim Uslovima. Izuzetno od toga, prihvatate da će Mozilla i dalje imati pravo da traži sudske naloge (ili odgovarajuću vrstu hitnih pravnih sredstava) u bilo kojoj nadležnosti.</p>
